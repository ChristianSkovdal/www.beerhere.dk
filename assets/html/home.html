<div class="header">
<!-- <img src="/img/densidstenadver.jpg"/> -->
</div>

<p>Donald Trump er moralsk uegnet til at være præsident.</p>

<p>Det sagde den tidligere direktør for forbundspolitiet FBI, James Comey, om USA's præsident i et tv-interview i går.</p>

<p class="linkbox"><span>Læs også: </span><a href="/nyheder/udland/fyret-fbi-direktoer-om-trump-han-er-moralsk-uegnet-til-vaere-praesident">Fyret FBI-direktør om Trump: Han er moralsk uegnet til at være præsident</a></p>

<p>Men striden mellem Comey og den amerikanske præsident er ikke ny.</p>

<blockquote class=" dr-site-quotationbox seesaw oddseesaw small span-4 col-xs-12 col-sm-5 col-md-5 col-lg-5">
<p>Trump-tilhængere mener, at Trump er en helt og Comey en skurk. Demokrater, som stemte på Hillary, mener det modsatte.</p>
<cite class="metainfo">Steffen Kretz, USA-korrespondent</cite></blockquote>

<p>For et lille år siden fik Comey en fyreseddel af Trump. Inden da havde Comey bekræftet over for Kongressen, at forbundspolitiet var begyndt at undersøge, om der var en forbindelse mellem Rusland og Trumps valgkamp i 2016. Kritikere satte fyringen og undersøgelsen i forbindelse, men ifølge Trump skyldtes fyringen Comeys manglende evner som FBI-chef.</p>

<p>Den seneste kritik fra Comey, som kommer i forbindelse med lanceringen af hans nye bog, har blandt andet fået Trump til at kalde den tidligere FBI-chef for en løgnagtig sladrehank, der burde fængles.</p>

<p class="linkbox"><span>Læs også: </span><a href="/nyheder/udland/trump-tordner-foer-afsloerende-bog-loegnagtige-sladrehank">Trump tordner før afslørende bog: Løgnagtige sladrehank</a></p>

<p>Hvordan amerikanerne tager imod Comeys kommentarer om præsidenten, kommer helt og holdent an på, om de i forvejen var på Trumps eller Comeys 'hold'. Det fortæller DR's USA-korrespondent, Steffen Kretz.</p>

<p>- Trump-tilhængere mener, at Trump er en helt og Comey en skurk. Demokrater, som stemte på Hillary, mener det modsatte: At Trump er en skurk og Comey en helt.</p>

<p>- Så amerikanerne vil modtage Comeys angreb i det lys: Trump-tilhængerne vil affærdige det som løgne, og Demokraterne vil blive styrket i deres syn på Trump.</p>

<blockquote class=" dr-site-quotationbox seesaw small span-4 col-xs-12 col-sm-5 col-md-5 col-lg-5">
<p>Faren for Trump ligger stadig i den særlige anklager Robert Muellers Ruslands-efterforskning.</p>
<cite class="metainfo">Steffen Kretz, USA-korrespondent</cite></blockquote>

<p class="linkbox"><span>Læs også: </span><a href="/nyheder/udland/trump-raser-mod-tidligere-fbi-chef-han-burde-faengsles">Trump raser mod tidligere FBI-chef: Han burde fængsles</a></p>

<p>Der hvor Comeys udtalelser kan gøre en reel forskel, er hos de vælgere, som ikke tilhører et parti, fortæller Steffen Kretz.</p>

<p>- Her er mange usikre på, hvem de skal tro, og her kan Comey rykke ved en stor gruppes holdninger.</p>

<h3>Ingen alvorlig fare på færde</h3>

<p>Det er som sagt langt fra første gang, at James Comey får præsidentens blod i kog, og også denne gang har Comeys udtalelser i forbindelse med boglanceringen gjort Donald Trumps Twitter-konto rødglødende.</p>

<p class="linkbox"><span>Læs også: </span><a href="/nyheder/udland/fyret-fbi-chef-i-ny-bog-trump-er-som-en-mafiaboss">Fyret FBI-chef i ny bog: Trump er som en mafiaboss</a></p>

<p>Men selvom Comey-sagen fjerner Trumps opmærksomhed fra vigtige udenrigspolitiske spørgsmål som Syrien og Nordkorea, så er det også den største skade hans kommentarer kan forvolde, vurderer Steffen Kretz.</p>

<p>- Der er ikke noget i Comeys bog, som kan fælde Trump. Faren for Trump ligger stadig i den særlige anklager Robert Muellers Ruslands-efterforskning, som nu er helt inde i Trumps intime sfære med ransagningen af Trumps advokats kontor og hjem i sidste uge.</p>
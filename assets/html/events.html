</div>
<p><b>Det klassiske FM-signal, som bruges til at sende radio på, skal lukkes om senest tre år. I stedet skal al radiolytning i Danmark ske via digitale radiokanaler eller DAB.</b></p>

<p>Det fremgår af VLAK-regeringens udspil til et nyt femårigt medieforlig, som kulturminister Mette Bock (LA) præsenterede i dag.</p>

<p class="linkbox"><span>Læs også: </span><a href="/ligetil/overblik-her-er-regeringens-medieudspil">OVERBLIK Her er regeringens medieudspil</a></p>

<p>Men en lukning af FM-båndet allerede i 2021 vil især gå udover de danske bilejere. Det vurderer bilisternes egen interesseorganisation, FDM, da langt størstedelen af de danske bilradioer i dag kører via FM.</p>

<p>- Det vil være et stort problem for de danske bilister, hvis man om allerede tre år lukker ned for FM-båndet, siger Torben Lund Kusk, afdelingschef i FDM.</p>

<h3>Kompliceret at udskifte bilradio</h3>

<p>Han peger på, at nyheder og særligt trafikradio er vigtige værktøjer for bilisterne, som ikke længere vil være tilgængelig i bilradioer med et FM-signal, hvis regeringens forslag om at lukke FM-båndet i 2021 bliver til virkelighed.</p>

<p>FDM vurderer samtidig, at det vil koste i gennemsnit 5.000 kroner at skifte en ældre FM-radio ud med en DAB-radio i en bil. Det taler baserer FDM på en såkaldt 360 graders-undersøgelse om digital radio, som Kulturministeriet udgav sidste år.</p>

<p>- Og da 90 procent af bilparken ikke er udstyret med DAB-radio, så kan de danske bilister se frem til en ekstraregning på mere end 10 milliarder kroner, siger Torben Lund Kusk fra FDM.</p>

<div class="dr-site-factbox seesaw oddseesaw item boxed-image col-xs-12 col-sm-5 col-md-5 col-lg-5">
<b class="heading-small">
Fakta              </b>

<p>Omkring 62 procent af al radiolytning sker i dag via FM-båndet.</p>

<p>Cirka 20 procent af radiolytningen foregår i biler. Det sker i langt overvejende grad via det klassiske FM-signal.</p>

<p>På daglig basis hører cirka 1,4 millioner danskere radio i en bil.</p>

<p>Der var 1. januar i år godt 2,5 millioner personbiler indregistreret herhjemme.</p>

<p><em>Kilder: DR Medieforskning, Gallups Lokalradio Indeks og Danmarks Statistik.</em></p></div>


<p>Torben Lund Kusk anerkender, at medieudviklingen i Danmark bevæger sig mod mere digital radio, men opfordrer politikerne på Christiansborg til at vente med at lukke for FM-signalet, indtil mindst 50 procent af radiolytningen foregår digitalt.</p>

<p>Sådan en ordning blev også vedtaget i forbindelse med det eksisterende medieforlig.</p>

<p>- Politikerne må indse, at skiftet fra FM til DAB i en bil er langt, langt mere kompliceret end at skifte radioen hjemme på køkkenbordet, siger han.</p>

<p class="linkbox"><span>Læs også: </span><a href="/nyheder/politik/medielektor-man-skaerer-faktisk-paa-det-befolkningen-gerne-vil-have">Medielektor: &#039;Man skærer faktisk på det, befolkningen gerne vil have&#039;</a></p>

<h3>DF siger nej</h3>

<p>Regeringens støtteparti, Dansk Folkeparti, er helt på linje med FDM.</p>

<p>Medieordfører Morten Marinus (DF) afviser således regeringens forslag om at lukke FM-signalet senest i 2021.</p>

<p>- Det er ikke en god ide. Vi har stadig rigtig meget lytning på FM - også i bilradioer, hvor vi ikke har løst udfordringen endnu, siger Morten Marinus.</p>

<p>DF-ordføreren mener, at man tidligst skal lukke FM-signalet to år efter, at mere end halvdelen af al radiolytning herhjemme sker digitalt, som det blev aftalt i forbindelse med det nuværende medieforlig.</p>

<p>En lukning af FM-båndet allerede i 2021 vil ifølge Morten Marinus give især bilejere et for kort tidsrum til at udskifte radioen – også selvom flere danskere hører radio digitalt.</p>

<p>- Der sker en stigning i den digitale lytning, og det er også den måde, man nok kommer til at høre radio i biler på. Med eller uden FM-båndet. Men lige nu synes vi, at det er en alt for hurtig og drastisk beslutning, at FM-båndet allerede skal lukke i 2021. Det er ikke den rigtige vej at gå, siger han.</p>

<p class="linkbox"><span>Læs også: </span><a href="/nyheder/politik/mette-frederiksen-om-medieudspil-voldsom-forringelse-af-dansk-tv-og-radio">Frederiksen om medieudspil: Voldsom forringelse af dansk tv og radio</a></p>

<h3>Venstre: Det er ikke skåret i granit</h3>

<p>Folketingets største parti, Socialdemokratiet, er heller ikke med på at lukke FM-båndet om tre år.</p>

<p>Medieordfører Mogens Jensen (S) er enig med Dansk Folkeparti i, at man skal fastholde aftalen om tidligst at lukke FM-båndet, når mere end halvdelen af befolkningen er gået over til at høre radio digitalt.</p>

<p>- Der er rigtig mange danskere, som lytter radio i bilen i dag, og for dem vil det være en udfordring, siger Mogens Jensen og ser også en udfordring for radiolyttere i sommerhusområder.</p>

<p>- Der er alle mulige grunde til at sikre sig, at et flertal af danskerne lytter til radio digitalt, før man beslutter sig for at lukke FM-båndet, siger S-ordføreren.</p>

<p>Venstres medieordfører, Britt Bager, understreger, at regeringens forslag om at lukke FM-båndet senest i 2021 er til forhandling.</p>

<p>- Det her er et mål, men det er ikke et mål, der er skåret ud i granit. Vi er ikke interesserede i at slukke for FM-båndet, hvis danskerne ikke følger med over på de digitale platforme, siger Britt Bager.</p>

<p>- Men når vi skriver 2021, så er det jo ikke bare et tilfældigt tal. Så er det fordi, at danskerne er meget dygtige til at bruge de digitale muligheder, vi stiller til rådighed for dem, og derfor har vi også en forventning om, at det er realistisk at nå, siger hun.</p>

<p class="linkbox"><span>Læs også: </span><a href="/nyheder/politik/stig-moeller-var-idemand-bag-radio24syv-hvorfor-oedelaegge-en-succes">Per Stig Møller var idémand bag Radio24Syv: Hvorfor ødelægge en succes?</a></p>

<p><em>Er det fair, at bilejerne selv skal betale for en ny radio?</em></p>

<p>- Danskerne er jo vant til at betale for bedre digitale løsninger. Sådan er det også, når man køber en ny Ipad eller en Iphone med nye muligheder. Så ja, det vil være en investering for danskerne, siger Britt Bager.</p>

<p>- Men jeg er overbevist om, at vi kan finde et fornuftigt prisleje og en fornuftig løsning på det her, så det ikke bliver vanvittig dyrt at gå ud og anskaffe sig en digital radio, siger hun.</p>

<p>Kulturminister Mette Bock indkalder til det første forhandlingsmøde om regeringens medieudspil i næste uge.</p>